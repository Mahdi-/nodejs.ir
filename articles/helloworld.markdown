Title: سلام جهان!
Author: مرتضی میلانی
Date: 2011-04-11 12:50:50 GMT+0330 (IRDT)
Categories: nodejs

<p>با نام او</p>
<p>افتخار دارم اولین پست بلاگ ند را به شما عزیزان تقدیم  کنم. در این اولین پست دوست دارم در مورد چرایی تشکیل گروه کاربری <em>ند</em> فارسی  توضیحاتی بدم و در خلال این توضیحات، در مورد <em>ند</em> هم بیشتر با شما صحبت  کنم.</p>
<!--more-->
<p>همان طور که می دانید یکی از مشخصه های یک زبان و یا یک فریم  ورک خوب، داشتن جامعه کاربری قوی هست. این جامعه کمک می کند تا مشکلات  کاربران در استفاده از آن زبان به سرعت رفع بشوند و در این بین افرادی که  به آن زبان علاقه بیشتری دارند، به گسترش و ایجاد قابلیت های جدید در آن کمک  می کنند. به همین دلیل است که زبان پیوسته رو به پیشرفت حرکت می کند و می  تواند خودش را بین برنامه نویسان متعصب (!!) مطرح کند ( همه برنامه نویس ها  متعصب هستند! دوست ندارند از زبانی که زیاد استفاده کرده اند و زیر و بمش را می دانند دست بکشند یا چیزی را شریکش قرار دهند!! ). به عنوان مثال جامعه زبان  PHP یکی از بزرگترین این دست جامعه هاست. به سختی می شود سوالی را مطرح  کرد که جوابش قبلا داده نشده باشد. به همین دلیل شروع کار با این زبان راحت  تر از بقیه زبان هاست و سرعت یادگیری بسیار زیادتر است.</p>
<p>اما چیزی که  باعث شکل گیری این جوامع بزرگ و پویا می شود دو چیز است. یکی ویژگی های  خود زبان و دیگری توانایی سازندگان و اسپانسرهای آن زبان در گسترش و شکل  دادن به این جوامع. خوب در مورد <em>ند</em>، ویژگی اول کاملاً برقرار است.  این فریم ورک بر پایه زبانی نوشته شده که ساده و پرکاربرد است. همه برنامه  نویس های شبکه با Javascript آشنا هستند. شاید حرفه ای نباشند و خیلی از  ویژگی های جاوا اسکریپت را نشناخته باشند اما syntax را خوب می شناسند.  بعلاوه<em> ند</em> مزیت هایی دارد که هیچ کدام از فریم ورکها یا زبان ها  به زیبایی <em>ند</em> این مزیت ها را ندارند. مهمترین مزیت، رویدادگرا بودن این  فریم ورک است. این ویژگی، قابلیت های دیگری به<em> ند</em> داده است. مثل استفاده از  non-blocking I/O. روی هم رفته این مزیت ها و قابلیت ها در برنامه نویسی  تحت شبکه آن قدر مؤثر هستند که تعصب برنامه نویس ها را درهم می شکنند!</p>
<p>اما  دومین ویژگی که ذکر شد توانایی سازندگان و اسپانسرها در شکل دادن به جوامع  کاربری بود. در این مورد ند به نظر من در سطح جهانی خوب عمل نکرده است.  اما ممتاز بودن ویژگی های ند این ضعف را تا حد زیادی پوشانده. شاید دلیل  این ضعف هم تازه وارد بودن ند باشد!</p>
<p>خوب با این صحبت ها هدف ما از  تشکیل گروه مشخص شد. می خواهیم برنامه نویسان ما با ویژگی های ند آشنا  باشند و بتوانند مشکلاتشان را به سرعت رفع کنند. اما در کنار این دو هدف،  اهداف دیگری هم داریم. می خواهیم حرفه ای باشیم. اینجا نمی خوایم فقط و فقط  از ند صحبت کنیم. می خواهیم کمک کنیم تا در سطح جهانی فکر کنیم و تلاش  کنیم. امروز بزرگترین مشکل جامعه نرم افزاری ما کوچک فکر کردن است. می  خواهیم بزرگ فکر کنیم و تاثیرگذار باشیم.</p>
<p>برای رسیدن به این  اهداف برنامه هایی داریم. اولین برنامه ما راه اندازی سایت و بلاگ <em>ند </em>به  زبان فارسی بود که به سرعت انجام شد. این گام با هماهنگی سازنده <em>ند</em>، <a href="https://twitter.com/ryah" target="_blank">Ryan  Dahl</a> برداشته شد تا نمونه ای باشد برای جهانی فکر کردن ما. و ایشان هم کمک  کردند و برای سایت ما تبلیغ هایی انجام دادند. یک ساعت پس از بازگشایی  سایت، ما ۶۰ بازدید از کشورهای آمریکا و اروپا داشتیم. و این روند همینطور  ادامه پیدا کرده است. پس اولین گام خوب برداشته شد.</p>
<p>دومین برنامه ما  جذب برنامه نویس ها و علاقه مندان به این روش برنامه نویسی ( رویدادگرا ) و  علاقه مندان به خود Nodejs است. برای رسیدن به این هدف، نشست هایی را در  نظر داریم. علاوه بر این اعضای فعال ما سرویس هایی را دریافت خواهند کرد تا  بتوانند ایده های خودشان را عملی کنند. مسابقاتی هم در سطح جهانی برای  برنامه نویسان ند برگزار می شود که قصد داریم امسال این مسابقات را در  ایران هم برپا کنیم ( کی بدش میاد کدهاش رو <a href="http://ejohn.org" target="_blank">John Resig</a>، سازنده jQuery  داوری کنه! ).</p>
<p>در این بلاگ هم سعی خواهیم کرد تا علاوه بر گزارش  فعالیت ها، مقالات آموزشی در رابطه با Node منتشر کنیم. <a href="https://groups.google.com/forum/#!members/nodejs-fa" target="_blank">گروه کاربری در  گوگل</a> هم ایجاد شده تا تعاملات کاربران راحتر باشد.</p>
<p>در آخر باز هم  تشکر می کنم از آقای توحید ارسطو که زحمت زیادی برای راه اندازی این بلاگ  کشیدند و می کشند و از آقای علی فرهادی که این دامنه را در اختیار ما قرار  دادند. البته این را هم اضافه کنم که ایشان در برنامه نویسی ند مشارکت  داشته اند و این از افتخارات ماست.</p>
<p>امیدوارم این برنامه ها با کمک شما عزیزان به بهترین شکل عملی شوند و بتوانیم همه با هم به اهداف تعیین شده برسیم.</p>
